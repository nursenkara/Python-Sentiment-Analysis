Günümüzde internet ağları ve sosyal medya kullanımı, insanların başka kişi ya da kurumlar
hakkındaki görüşlerini kolay ve açık şekilde ifade edebilmesine ve yorumlamasına imkân
sağlamıştır. Bu imkânın giderek yaygınlaşması ile büyüyen zengin bir içerik ortaya çıkmaktadır.
Bunun sonucunda internetten elde edilen büyük verinin analiz edilerek anlamlı bilgiye
dönüştürülmesi ve kullanılması son yıllarda yoğun olarak çalışılan bir konudur. Bu bağlamda, son
on yılda, sosyal medya içeriğini analiz etmek için yapılan çalışmalar hızlı bir artış göstermiş ve
netnografi çalışmalarından (Kozinets, 2009; Hine, 2005) fikir madenciliğine (Dave vd., 2003) ve
doğal dil işlemeye (Nasukawa ve Yi, 2003) kadar çok sayıda yöntem önerilmiştir. Duygu analizi
ise büyük veri içindeki öznel bilginin sistematik olarak analiz edilmesini sağlayan bir doğal dil işleme yöntemidir. Metin madenciliği ve hesaplamalı dilbilim araçlarını kullanarak,
araştırmacıların metin içindeki duyguları belirlemelerine, duygu kategorilerine göre
sınıflandırmalarına ve kategorilerin duygusal polaritelerini bulmalarına yardımcı olur (Arazy ve
Woo, 2007; Jacobson, 2009). 
Duygu analizi çalışmaları her ne kadar popüler olsa da geliştirilen algoritmalar ve kütüphaneler
ele alındığında, İngilizce üzerine yapılan çalışmalar ön plandadır ve farklı dillerin analizine imkân
sağlayan yöntemlerin ve kütüphanelerin daha fazla gelişmeye ihtiyacı vardır. Bu motivasyondan
yola çıkılarak, bu çalışma ile Türkçe duygu analizi literatürü incelenecektir. Çalışmanın temel
amacı, Türkçe metinlerde duygu analizi üzerine son dönemlerde yapılan çalışmaların kapsamını ve genişliğini göstermek, bulgularını özetlemek ve mevcut literatürdeki boşlukları belirlemektir.